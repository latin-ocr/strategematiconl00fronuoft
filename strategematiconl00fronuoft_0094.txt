74 SEX. IULII FRONTIN Ι

exciperentur: quibus cum obiecta per medium amnem catena
Hannibal obstitisset, nuces sparsere: quae quum aqua ferente
ad oppidum defluerent, eo commeatu sociorum necessitatem
sustentaverunt.

3. Hirtius Mutinensibus obsessis ab Antonio salem, quo
maxime indigebant, cupis conditum per amnem Scultennam
intromisit.

4. Idem pecora secunda aqua demisit, quae excepta
sustentaverunt necessariorum inopiam.

CAPUT XV.

QUEMADMODUM EFFICIATUR, UT ABUNDARE VIDEANTUR,
QUAE DEERUNT.

1. Romani, cum a Gallis Capitolium obsideretur, in
extrema iam fame panem in hostem iactaverunt; consecuti-
que, ut abundare viderentur, obsidionem, donec Camillus
subveniret, toleraverunt. .

2. Athenienses adversus Lacedaemonios idem fecisse
dicuntur. ι

3. Hi, qui ab Hannibale Casilini obsidebantur, ad ex-
tremam famem pervenisse crediti, cum etiam herbas alimen-
tis eorum Hannibal, arato loco qui erat inter castra ipsius
et moenia, praeriperet, semina in praeparatum locum iece-
runt, consecuti, ut hahere viderentur, quo victum sustenta-
rent usque ad satorum proventum.

4. Reliqui ex Variana clade cum obsiderentur, quia
defici frumento videbantur , horrea tota nocte circumduxerunt
captivos, deinde praecisis manibus dimiserunt. Hi circumse-
dentibus suis persuaserunt, ne spem maturae expugnationis
reponerent in fame Romanorum, quibus ingens alimentorum
copia superesset.

5. Thraces in arduo monte obsessi, in quem hostibus
adscensus non erat, conlato viritim exiguo tritico, oves eo
paverunt et in hostium impulerunt praesidia: quibus exceptis
et occisis, cum frumenti vestigia in visceribus earum adpa-
ruissent, opinatus hostis magnam vim tritici superesse eis,
qui inde etiam pecora pascerent, recessit ab obsidione.

